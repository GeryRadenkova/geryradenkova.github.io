---
layout: page
title: Начало
---
# Разработване на уеб-страници с помощта на скриптов език HTML5/CSS3

**HTML (HyperText Markup Language)** е стандартен език за създаване на документи в интернет, който се интерпретира от браузърите и представя съдържанието във форматиран вид на екрана на компютри, таблети и смартфони. Основите на HTML са положени върху **SGML (Standard Generalized Markup Language)** – международен стандарт, създаден през 1986 г. Този стандарт е предназначен за структуриране на текст, но не е предвиждал начин за описание на визуалния вид на документите.

През 1991 г. Европейската организация за ядрени изследвания (CERN) в Женева, Швейцария, обявява необходимостта от създаване на език, който да позволява предаването на хипертекстова информация в рамките на глобалната мрежа. **Тим Бърнърс-Лий**, служител на организацията, започва разработката на HTML, като използва SGML като основа. Целта му е да създаде лесен за употреба език за обмен на научна и техническа информация.

HTML първоначално съдържа малък набор от структурни и семантични елементи, наречени тагове, които позволяват създаването на прости, но добре оформени документи. Това решение запълва пропуските на SGML, като предлага ефективен начин за структуриране и свързване на документи.

Работата на Тим Бърнърс-Лий не се ограничава само до разработката на HTML. Неговата задача включва изграждането на вътрешна мрежа за CERN, която по-късно се развива в проекта **World Wide Web**. Основната идея на проекта е да се публикуват документи, маркирани с HTML, които могат да се свързват помежду си чрез хипервръзки, създавайки мрежа от информация.

За реализиране на концепцията, Бърнърс-Лий разработва първия HTTP-сървър и уеб браузър, а на 6 август 1991 г. е публикуван първият уебсайт на адрес [http://info.cern.ch/](http://info.cern.ch/). Сайтът предоставя информация за работата на мрежата, инсталирането на сървър и създаването на уеб страници.

Така HTML, първоначално създаден за обмен на информация между учени, се превръща в основа за изграждането на съвременната глобална мрежа – интернет.

